<!doctype html>
<html lang="en">
  <head>
    <meta charset="UTF-8" />
    <meta name="viewport" content="width=device-width, initial-scale=1.0" />
    <title>Utopia – Wisława Szymborska</title>
    <link rel="stylesheet" href="css/style.css" />
  </head>
  <body>
    <h1>Utopia</h1>
    <h2>Wisława Szymborska</h2>

    <p>
      Wyspa, na której wszystko się wyjaśnia.<br />
      Tu można stanąć na gruncie dowodów.
    </p>

    <p>
      Nie ma dróg innych oprócz drogi dojścia.<br />
      Krzaki aż uginają się od odpowiedzi.
    </p>

    <p>
      Rośnie tu drzewo Słusznego Domysłu<br />
      o rozwikłanych odwiecznie gałęziach.
    </p>

    <p>
      Olśniewająco proste drzewo Zrozumienia<br />
      przy źródle, co się zwie Ach Więc To Tak.
    </p>

    <p>
      Im dalej w las, tym szerzej się otwiera<br />
      Dolina Oczywistości.
    </p>

    <p>Jeśli jakieś zwątpienie, to wiatr je rozwiewa.</p>

    <p>
      Echo bez wywołania głos zabiera<br />
      i wyjaśnia ochoczo tajemnice światów.
    </p>

    <p>W prawo jaskinia, w której leży sens.</p>

    <p>
      W lewo jezioro Głębokiego Przekonania.<br />
      Z dna odrywa się prawda i lekko na wierzch wypływa.
    </p>

    <p>
      Góruje nad doliną Pewność Niewzruszona.<br />
      Ze szczytu jej roztacza się istota rzeczy.
    </p>

    <p>
      Mimo powabów wyspa jest bezludna,<br />
      a widoczne po brzegach drobne ślady stóp<br />
      bez wyjątku zwrócone są w kierunku morza.
    </p>

    <p>
      Jak gdyby tylko odchodzono stąd<br />
      i bezpowrotnie zanurzano się w topieli.
    </p>

    <p>W życiu nie do pojęcia.</p>
  </body>
</html>
